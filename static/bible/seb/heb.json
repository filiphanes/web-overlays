{
  "1": [
    "Mnoho ráz a rozličným spôsobom hovoril kedysi Boh otcom ústami prorokov.",
    "V týchto posledných dňoch prehovoril k nám v Synovi, ktorého ustanovil za dediča všetkého a cez ktorého stvoril aj svet.",
    "On je odblesk jeho slávy a obraz jeho podstaty a všetko udržuje svojím mocným slovom. Keď vykonal očistenie od hriechov, posadil sa po pravici Velebnosti na výsostiach.",
    "Stal sa o toľko dôstojnejším od anjelov, o koľko vznešenejšie meno zdedil než oni.",
    "Veď komu kedy z anjelov Boh povedal: <i>„Ty si môj syn, “</i> <i>„ja som ťa dnes splodil? “</i> A opäť: <i>„Ja budem jeho otcom “</i> <i>„a on mi bude synom? “</i> ",
    "A keď uvádza Prvorodeného na svet, znova hovorí: <i>„Nech sa mu klaňajú všetci Boží anjeli!“</i> ",
    "O anjeloch hovorí: <i>„Svojich anjelov robí vetrami“</i> <i>„a svojich služobníkov ohnivými plameňmi.“</i> ",
    "O Synovi však: <i>„Tvoj trón, Bože, je na veky vekov“</i> <i>„a žezlo tvojho práva je žezlom tvojho kráľovstva.“</i> ",
    "<i>„Miloval si spravodlivosť a nenávidel neprávosť, “</i> <i>„preto ťa Boh, tvoj Boh, pomazal“</i> <i>„olejom plesania nad tvojich druhov.“</i> ",
    "A ešte: <i>„Ty, Pane, si na začiatku založil zem“</i> <i>„a nebesia sú dielom tvojich rúk.“</i> ",
    "<i>„Ony sa pominú, ale ty zostávaš; “</i> <i>„a všetci zostarnú ako odev“</i> ",
    "<i>„a zvinieš ich ako plášť, “</i> ako odev <i>„a zmenia sa.“</i> <i>„Ty si však ten istý a tvoje roky neprestanú.“</i> ",
    "A kedy ktorému z anjelov povedal: <i>„Seď po mojej pravici, “</i> <i>„kým nepoložím tvojich nepriateľov za podnožku tvojim nohám? “</i> ",
    "Vari nie sú všetci služobnými duchmi poslanými slúžiť tým, čo majú zdediť spásu?"
  ],
  "2": [
    "Preto musíme dávať o to väčší pozor na to, čo sme počuli, aby sme sa neodchýlili od správneho smeru.",
    "Veď ak už slovo povedané skrze anjelov bolo záväzné a každý priestupok a neposlušnosť dostali spravodlivú odplatu,",
    "ako unikneme my, keď zanedbáme takúto veľkú spásu, ktorú začal ohlasovať Pán a potvrdili nám ju tí, čo ho počuli?",
    "Boh pritom potvrdzoval svedectvo znameniami, zázrakmi i rozličnými prejavmi moci a udeľovaním Ducha Svätého podľa svojej vôle.",
    "Veď Pán budúci svet, o ktorom hovoríme, nepodriadil anjelom.",
    "Tak o tom ktosi kdesi svedčí: <i>„Čo je človek, že naňho pamätáš, “</i> <i>„alebo syn človeka, že oňho dbáš? “</i> ",
    "<i>„Postavil si ho o niečo nižšie, ako sú anjeli, “</i> <i>„potom si ho ovenčil slávou a cťou“</i> ",
    "<i>„a všetko si mu položil pod nohy.“</i> Keď mu totiž podriadil všetko, nenechal nič, čo by mu nebolo podriadené. Teraz však ešte nevidíme, že mu bolo podriadené všetko.",
    "Hľadíme však na Ježiša, postaveného o niečo nižšie ako sú anjeli, ktorý, pretože pretrpel smrť, bol ovenčený slávou a cťou, lebo z Božej milosti okúsil smrť za každého.",
    "Veď sa patrilo, aby ten, pre ktorého je všetko a skrze ktorého je všetko a ktorý priviedol mnoho synov do slávy, cez utrpenie zdokonalil pôvodcu ich spásy.",
    "Veď aj ten, kto posväcuje, ako aj tí, čo sú posväcovaní, pochádzajú z jedného. Preto sa nehanbí nazvať ich bratmi,",
    "keď hovorí: <i>„Tvoje meno budem ohlasovať svojim bratom“</i> <i>„a uprostred zhromaždenia ťa budem ospevovať.“</i> ",
    "A znova: <i>„Ja budem v neho dúfať.“</i> A zasa: <i>„Hľa, ja i moje deti, ktoré mi dal Boh.“</i> ",
    "Keďže deti majú účasť na krvi a tele, podobne i on sa stal jedným z nich, aby smrťou zničil toho, čo mal moc nad smrťou, totiž diabla,",
    "aby vyslobodil tých, ktorých po celý život zotročoval strach pred smrťou.",
    "Veď sa neujíma anjelov, ale Abrahámovho potomstva.",
    "Preto sa vo všetkom musel pripodobniť bratom, aby sa stal milosrdným a verným veľkňazom pred Bohom a odčinil hriechy ľudu.",
    "A pretože sám v tom, čo pretrpel, bol skúšaný"
  ],
  "3": [
    "Preto, bratia, ktorí ste svätí a máte účasť na nebeskom povolaní, pozorne sa zahľaďte na Ježiša, apoštola a veľkňaza nášho vyznania.",
    "On je verný tomu, ktorý ho ustanovil, ako aj Mojžiš bol verný v celom jeho dome.",
    "On je však hoden o toľko väčšej slávy ako Mojžiš, o koľko väčšiu cenu ako dom má ten, kto ho postavil.",
    "Veď každý dom musí niekto postaviť; a ten, kto postavil všetko, je Boh.",
    "Aj Mojžiš bol verný v celom jeho dome ako služobník na svedectvo o tom, čo sa neskoršie malo hlásať.",
    "No Kristus ako Syn je nad celým jeho domom. A jeho domom sme my, ak si zachováme pevnú dôveru a nádej, ktorou sa chválime.",
    "Preto, ako hovorí Duch Svätý: <i>„Dnes, keď počujete jeho hlas,“</i> ",
    "<i>„nezatvrdzujte svoje srdcia ako pri vzbure“</i> <i>„v deň pokúšania na púšti,“</i> ",
    "<i>„kde ma skúšali vaši otcovia, “</i> <i>„hoci videli moje skutky“</i>",
    "<i>„štyridsať rokov.“</i> <i>„Preto som sa rozhneval na toto pokolenie“</i> <i>„a povedal som: Ustavične blúdia v srdci, “</i> <i>„tí veru nepoznali moje cesty.“</i> ",
    "<i>„A tak som vo svojom hneve prisahal: “</i> <i>„Nevojdú do môjho odpočinku.“</i> ",
    "Bratia, dávajte si pozor, aby nikto z vás nemal zlé a neverné srdce a neodpadol od živého Boha,",
    "ale denne sa vzájomne povzbudzujte, kým trvá to „dnes“, aby nikoho z vás nezatvrdilo mámenie hriechu.",
    "Veď máme účasť na Kristovi, pravda, len ak si zachováme až do konca také pevné rozhodnutie, aké sme mali na začiatku.",
    "Je povedané: <i>„Dnes, keď počujete jeho hlas, “</i> <i>„nezatvrdzujte svoje srdcia ako pri vzbure.“</i> ",
    "Kto sú to tí, čo počuli a búrili sa? Vari to neboli všetci, čo vyšli z Egypta pod Mojžišovým vedením?",
    "A na koho som sa rozhneval na štyridsať rokov? Či nie na tých, čo zhrešili a ich mŕtvoly popadali na púšti?",
    "A komu prisahal, že nevojdú do jeho odpočinku, ak nie tým, čo neuverili? ",
    "Vidíme teda, že nemohli vojsť pre nevieru."
  ],
  "4": [
    "Bojme sa teda, aby azda o niekom z vás neplatilo, že zaostal, pokým trvá prisľúbenie, že možno vojsť do jeho odpočinku.",
    "Veď aj nám sa zvestovalo evanjelium rovnako ako aj im. Ale im počuté slovo neosožilo, lebo aj keď ho počuli, vierou s ním nezrástli.",
    "Preto do odpočinku vchádzame my, čo sme uverili, ako povedal: <i>„A tak som vo svojom hneve prisahal: “</i> <i>„Nevojdú do môjho odpočinku, “</i> hoci jeho diela boli dokonané od stvorenia sveta,",
    "lebo kdesi sa hovorí o siedmom dni takto: <i>„Na siedmy deň si Boh odpočinul od všetkých svojich prác.“</i>",
    "A tu zasa: <i>„Nevojdú do môjho odpočinku.“</i>",
    "Ak teda trvá možnosť, aby doň niektorí vošli, a pretože tí, ktorým sa evanjelium zvestovalo ako prvým, pre neposlušnosť nevošli, ",
    "Boh znova určuje iné <i>„dnes, “</i> keď po toľkom čase hovorí ústami Dávida, ako už bolo povedané: <i>„Dnes, keď počujete jeho hlas, “</i> <i>„nezatvrdzujte svoje srdcia.“</i> ",
    "Veď keby ich bol Jozua voviedol do odpočinku, nebol by už potom hovoril o inom dni.",
    "A tak ostáva sobotný odpočinok pre Boží ľud; ",
    "lebo kto vošiel do jeho odpočinku, ten si odpočinul od svojich diel tak, ako Boh od svojich.",
    "Usilujme sa teda vojsť do toho odpočinku, aby nikto nepadol podľa toho istého príkladu neposlušnosti.",
    "Veď Božie slovo je živé a účinné, ostrejšie ako akýkoľvek dvojsečný meč. Preniká až po oddelenie duše od ducha a kĺbov od špiku a rozsudzuje túžby a úmysly srdca.",
    "A nieto tvorstva, ktoré by bolo preň neviditeľné. Všetko je obnažené a odkryté pred očami toho, ktorému sa budeme zodpovedať.",
    "Keďže máme vznešeného veľkňaza, ktorý prenikol nebesia, Ježiša, Božieho Syna, držme sa vyznania.",
    "Veď nemáme veľkňaza, ktorý by s nami nemohol súcitiť v našich slabostiach, ale veľkňaza, ktorý vo všetkom prešiel skúškami podobne ako my, avšak bez hriechu.",
    "Pristúpme teda s dôverou k trónu milosti, aby sme dosiahli milosrdenstvo a našli milosť a pomoc v pravý čas."
  ],
  "5": [
    "Každý veľkňaz, vybraný spomedzi ľudí, býva ustanovený ako zástupca ľudí pred Bohom, aby prinášal dary a obety za hriechy,",
    "pretože môže spolucítiť s nevedomými a blúdiacimi, keďže aj sám podlieha slabosti.",
    "A preto musí prinášať obety tak za hriechy ľudí, ako aj za seba.",
    "A túto hodnosť si nikto nemôže vziať sám, len ak ho povolá Boh ako Árona.",
    "Veď ani Kristus sa neoslávil sám, keď sa stal veľkňazom, ale oslávil ho ten, čo mu povedal: <i>„Ty si môj syn, “</i> <i>„ja som ťa dnes splodil.“</i> ",
    "Ako inde hovorí: <i>„Ty si kňaz naveky“</i> <i>„na spôsob Melchisedeka.“</i> ",
    "Ježiš v dňoch svojho pozemského života mocným hlasom a so slzami prednášal modlitby a prosby tomu, ktorý ho mohol zachrániť pred smrťou, a bol vypočutý pre svoju bohabojnosť.",
    "A hoci bol Synom, vo svojom utrpení sa naučil poslušnosti,",
    "a keď dosiahol dokonalosť, stal sa pôvodcom večnej spásy pre všetkých, čo ho poslúchajú,",
    "keď ho Boh vyhlásil za veľkňaza na spôsob Melchisedeka.",
    "O tom by sme mohli veľa hovoriť, ale je to ťažké vysvetliť, pretože ste leniví počúvať.",
    "Veď hoci by ste už po toľkom čase sami mali byť učiteľmi, znova potrebujete, aby vás niekto učil základné pravidlá Božích slov. Stali ste sa takými, čo potrebujú mlieko, a nie tuhý pokrm.",
    "Lebo ten, kto ešte potrebuje mlieko, je neskúsený v slove spravodlivosti, keďže je ešte dieťa.",
    "Tuhý pokrm je pre dokonalých"
  ],
  "6": [
    "Preto nechajme teraz začiatky učenia o Kristovi a venujme sa tomu, čo vedie k dokonalosti. Neklaďme znova základy o pokání z mŕtvych skutkov a o viere v Boha,",
    "z učenia o krstoch, kladení rúk, zmŕtvychvstaní a o večnom súde.",
    "A to aj urobíme, ak to Boh dovolí.",
    "Pretože tých, ktorí už raz boli osvietení, okúsili nebeský dar a majú účasť na Duchu Svätom,",
    "okúsili dobré Božie slovo i moc budúceho veku",
    "a potom odpadli, nie je možné znova obnovovať k pokániu, pretože v sebe opäť križujú Božieho Syna a vystavujú ho na posmech.",
    "Aj zem, keď vpíja dážď, čo na ňu často padá, a rodí rastliny užitočné pre tých, čo ju obrábajú, má účasť na požehnaní Boha.",
    "Ak však rodí tŕnie a bodľačie, je bezcenná a blízka prekliatiu a nakoniec býva vypálená.",
    "Milovaní, aj keď takto hovoríme, sme presvedčení, že vy ste na tom lepšie a máte bližšie k spáse.",
    "Veď Boh nie je nespravodlivý, že by zabudol na vaše dielo a na lásku, ktorú ste prejavili jeho menu, keď ste slúžili a ešte slúžite svätým.",
    "Túžime však, aby každý z vás prejavoval rovnakú horlivosť za plné rozvinutie nádeje až do konca,",
    "aby ste nezleniveli, ale aby ste napodobňovali tých, čo sú pre vieru a trpezlivosť dedičmi prisľúbení.",
    "Keď Boh dával Abrahámovi prisľúbenie a nemal nikoho väčšieho, na koho by prisahal, <i>„prisahal na seba samého“</i>",
    "slovami: <i>„Veru, hojne ťa požehnám a veľmi“</i> ťa <i>„rozmnožím.“</i>",
    "A tak Abrahám trpezlivo čakal a dosiahol splnenie prisľúbenia.",
    "Ľudia totiž prisahajú na niekoho väčšieho od seba a prísaha je pre nich potvrdením ukončenia každého sporu medzi nimi.",
    "A pretože Boh chcel dedičom prisľúbenia presvedčivo dokázať nezmeniteľnosť svojho rozhodnutia, zaručil sa prísahou, ",
    "aby sme v týchto dvoch nezmeniteľných veciach, v ktorých Boh nemôže klamať, mali silné povzbudenie my, čo sme našli útočisko v tom, že sa budeme verne pridŕžať ponúkanej nádeje.",
    "Máme ju ako istú a pevnú kotvu duše, ktorá siaha až dovnútra, za oponu,",
    "kde za nás vošiel Ježiš ako predchodca, keď sa stal veľkňazom naveky na spôsob Melchisedeka."
  ],
  "7": [
    "Tento <i>„Melchisedek, kráľ Šalému, kňaz najvyššieho Boha, vyšiel v ústrety Abrahámovi, keď sa Abrahám vracal z porážky kráľov,“</i> a <i>„požehnal ho.“</i>",
    "A <i>„Abrahám mu “</i> zo všetkého <i>„dal desiatok.“</i> Jeho meno sa prekladá najprv ako Kráľ spravodlivosti, potom však aj <i>„Kráľ Šalému, “</i> čo znamená Kráľ pokoja.",
    "Je bez otca, bez matky, bez rodokmeňa; jeho dni nemajú začiatok a jeho život je bez konca. A tak podobný Božiemu Synovi ostáva navždy kňazom.",
    "Dobre si všimnite, aký je veľký, keď mu aj patriarcha Abrahám dal desiatok z najlepšej koristi.",
    "A tak aj tí, čo zo synov Léviho prijímajú kňazskú službu, majú príkaz prijímať od ľudí desiatky podľa Zákona, totiž od vlastných bratov, i keď aj oni pochádzajú z Abrahámových bedier.",
    "No ten, čo si z nich neodvodzuje svoj pôvod, prijal desiatok od Abraháma a požehnal toho, ktorý mal prisľúbenie.",
    "Veď je nesporné, že väčší požehnáva menšieho.",
    "Tu prijímajú desiatky smrteľní ľudia, tam zasa ten, o ktorom máme svedectvo, že žije.",
    "Ba dalo by sa povedať, že skrze Abraháma odovzdával desiatky aj Lévi, hoci sám desiatky dostával.",
    "Veď bol ešte v bedrách otca, keď mu Melchisedek vyšiel v ústrety.",
    "Keby sa teda dokonalosť dala dosiahnuť prostredníctvom levitského kňazstva, veď na jeho základe dostal ľud Zákon, načo by bolo treba ustanoviť ešte iného kňaza na spôsob Melchisedeka a neostať pri kňazstve na spôsob Árona? ",
    "Veď ak sa mení kňazstvo, nevyhnutne sa musí zmeniť aj Zákon.",
    "A ten, o ktorom sa to hovorí, je z iného kmeňa, z ktorého nikto nekonal službu pri oltári.",
    "Veď je zrejmé, že náš Pán pochádzal z Júdu a vo vzťahu k tomuto kmeňu Mojžiš nič nepovedal o kňazoch.",
    "A je to ešte zrejmejšie, keď povstáva iný kňaz, podobný Melchisedekovi, ",
    "ktorý sa ním nestal podľa predpisu zákona o telesnom pôvode, ale mocou nezničiteľného života.",
    "Veď o ňom znie svedectvo: <i>„Ty si kňaz naveky“</i> <i>„na spôsob Melchisedeka.“</i> ",
    "Tým sa ruší predchádzajúce prikázanie, lebo je slabé a neužitočné.",
    "Veď Zákon nič nepriviedol k dokonalosti; uvedená bola iba lepšia nádej a skrze ňu sa blížime k Bohu.",
    "A to sa nestalo bez prísahy. Tamtí sa totiž stali kňazmi bez prísahy.",
    "Tento však s prísahou toho, čo mu povedal: <i>„Pán prisahal“</i> <i>„a nebude ľutovať: “</i> <i>„Ty si kňaz naveky.“</i> ",
    "A preto sa Ježiš stal ručiteľom o toľko lepšej zmluvy.",
    "Navyše levitských kňazov muselo byť mnoho, lebo smrť im bránila ostať nimi natrvalo.",
    "No tento, pretože zostáva naveky, má kňazstvo, ktoré neprechádza na iného.",
    "A preto môže aj dokonale spasiť tých, čo prostredníctvom neho prichádzajú k Bohu, lebo žije neustále, aby sa za nich prihováral.",
    "Veď bolo aj vhodné, aby sme mali takého veľkňaza — svätého, nevinného, nepoškvrneného, oddeleného od hriešnikov, povýšeného nad nebesia,",
    "ktorý nepotrebuje ako veľkňazi deň čo deň prinášať obety najprv za svoje hriechy a potom aj za hriechy ľudí. Veď on to vykonal raz navždy, keď obetoval samého seba.",
    "Zákon totiž ustanovuje za veľkňazov ľudí podrobených slabostiam, no slovo prísahy, ktorá odznela po Zákone, ustanovuje Syna dokonalého naveky."
  ],
  "8": [
    "Zo všetkého, o čom hovoríme, je hlavné toto: máme takého veľkňaza, ktorý si zasadol po pravici trónu Velebnosti v nebesiach",
    "ako služobník svätyne a pravého stanu, ktorý postavil Pán, a nie človek.",
    "Veď každý veľkňaz je ustanovený na to, aby prinášal dary a obety, preto aj on musel mať niečo, čo by obetoval.",
    "Keby bol na zemi, nemohol by byť kňazom, pretože tu sú tí, čo prinášali dary podľa Zákona.",
    "No oni slúžia obrazu a tieňu nebeskej skutočnosti, ako to bolo prikázané Mojžišovi, keď sa chystal zhotoviť stan: <i>„Hľaď“</i> — povedal mu —, <i>„aby si všetko urobil podľa vzoru, ktorý ti bol ukázaný na vrchu.“</i>",
    "Teraz však dostal o toľko vznešenejšiu službu, o koľko je lepšia zmluva, ktorej je prostredníkom, lebo je ustanovená lepšími prisľúbeniami.",
    "Veď keby tá prvá bola bývala bez chyby, nebolo by sa hľadalo miesto pre druhú.",
    "Keď ich karhá, hovorí: <i>„Hľa, prichádzajú dni, hovorí Pán, “</i> <i>„a uzavriem s domom Izraela “</i> <i>„a s domom Júdu novú zmluvu.“</i> ",
    "<i>„Nie takú zmluvu, ako som uzavrel s ich otcami“</i> <i>„v ten deň, keď som ich vzal za ruku, aby som ich vyviedol z egyptskej krajiny.“</i> <i>„Oni totiž nezotrvali pri mojej zmluve“</i> <i>„a ja som ich opustil, hovorí Pán.“</i> ",
    "<i>„Lebo toto je zmluva, ktorú uzavriem s domom Izraela“</i> <i>„po tých dňoch, hovorí Pán.“</i> <i>„Svoje zákony vložím do ich mysle“</i> <i>„a napíšem ich na ich srdcia.“</i> <i>„Budem ich Bohom“</i> <i>„a oni budú mojím ľudom.“</i> ",
    "<i>„A nikto už nebude poúčať svojho blížneho “</i> <i>„ani brat svojho brata slovami: „Poznaj Pána!“, “</i> <i>„lebo ma budú poznať všetci, “</i> <i>„od najmenšieho po najväčšieho, “</i> ",
    "<i>„pretože sa zľutujem nad ich neprávosťami “</i> <i>„a na ich hriechy si viac nespomeniem.“</i> ",
    "Keď povedal <i>„novú“</i>, vyhlásil prvú za zastaranú. Čo však zostarlo a je prežité, blíži sa k zániku."
  ],
  "9": [
    "Teda aj prvá zmluva mala bohoslužobné predpisy a pozemskú svätyňu.",
    "Bol zhotovený prvý stan, v ktorom bol svietnik, stôl a predkladané chleby. Nazýva sa svätyňou.",
    "Za druhou oponou bol stan, ktorý sa volá svätyňa svätých.",
    "K nej patril zlatý kadidlový oltár, archa zmluvy, obložená zo všetkých strán zlatom, a v nej zlatá nádoba s mannou, Áronova palica, ktorá vypučala, a tabule zmluvy.",
    "Nad ňou boli cherubi slávy, ktorí zatieňovali vrchnák archy zmluvy. O tom teraz podrobne netreba hovoriť.",
    "Odkedy je to takto zariadené, stále vchádzajú do prvého stanu kňazi, ktorí tam konajú bohoslužbu.",
    "Do druhého však vstupuje iba sám veľkňaz raz do roka, nie však bez krvi, ktorú prináša za svoje priestupky a za priestupky ľudu.",
    "Takto Duch Svätý ukazuje, že kým stojí prvý stan, nie je ešte zjavná cesta do svätyne.",
    "To je prirovnanie pre terajší čas, keď sa prinášajú dary a obety, ktoré nemôžu vo svedomí urobiť dokonalým toho, kto koná bohoslužbu;",
    "spočívajú iba v pokrmoch, nápojoch a v rozličných umývaniach, čo sú len vonkajšie predpisy ",
    "Keď však prišiel Kristus, veľkňaz budúceho dobra, cez väčší a dokonalejší stan, nie rukou zhotovený, čiže nie z tohto stvoreného sveta, ",
    "raz navždy vošiel do svätyne, no nie s krvou capov a teliat, ale so svojou vlastnou krvou, a tak získal večné vykúpenie.",
    "Veď ak už pokropenie krvou capov a býkov a popol z jalovice posväcuje poškvrnených, aby boli telesne čistí,",
    "o to viac krv Krista, ktorý mocou večného Ducha sám seba priniesol Bohu ako nepoškvrnenú obetu, očistí nám svedomie od mŕtvych skutkov, aby sme mohli slúžiť živému Bohu.",
    "A preto je prostredníkom novej zmluvy, aby prisľúbenie večného dedičstva dosiahli všetci, čo sú povolaní — lebo podstúpil smrť, aby ich vykúpil z previnení spáchaných počas prvej zmluvy.",
    "Tam, kde je závet, musí sa dokázať smrť toho, kto ho zhotovil.",
    "Len závet zomrelých je platný, nie je však platný, kým žije ten, kto ho zhotovil.",
    "Preto ani prvá zmluva nebola uzavretá bez krvi.",
    "Lebo keď Mojžiš oznámil celému ľudu všetky prikázania, podľa Zákona vzal krv teliat a capov, vodu, šarlátovú vlnu a yzop a pokropil samu knihu i všetok ľud,",
    "hovoriac: Toto <i>„je krv zmluvy, ktorú nariadil pre vás Boh.“</i>",
    "Podobne pokropil krvou aj stan a všetko bohoslužobné náčinie.",
    "Takto sa podľa Zákona takmer všetko očisťuje krvou a bez preliatia krvi niet odpustenia.",
    "Bolo nevyhnutné takýmto spôsobom očisťovať napodobeniny nebeských vecí, no samy nebeské veci treba očisťovať lepšími obetami.",
    "Veď Kristus nevošiel do svätyne zhotovenej rukou, ktorá je len predobrazom pravej, ale do samého neba, aby sa teraz za nás ukázal pred Božou tvárou.",
    "Ani nie preto, aby samého seba viackrát obetoval ako veľkňaz, ktorý rok čo rok vchádza do svätyne s cudzou krvou.",
    "Veď ináč by bol musel od založenia sveta trpieť mnohokrát. On sa však zjavil teraz na konci vekov, raz a navždy, aby obetovaním seba zničil hriech.",
    "A ako každý človek umiera len raz a potom bude súd,",
    "tak aj Kristus bol len raz obetovaný, aby vzal na seba hriechy mnohých, a druhý raz sa zjaví nie pre hriech, ale na spásu tým, čo ho očakávajú."
  ],
  "10": [
    "Zákon je len tieňom budúcich dobier, a nie vlastným obrazom vecí, preto nikdy nemôže tými istými obetami, prinášanými ustavične každý rok, urobiť dokonalými tých, čo prichádzajú.",
    "Vari by ich neprestali prinášať, keby tí, čo konajú bohoslužbu, boli raz navždy očistení a necítili by už vo svedomí, že majú hriechy? ",
    "Ale práve nimi sa z roka na rok pripomínajú hriechy.",
    "Je predsa nemožné, aby krv býkov a capov odstraňovala hriechy.",
    "A preto keď Kristus prichádza na svet, hovorí: <i>„Obety ani dary si neželáš, “</i> <i>„ale dal si mi telo.“</i> ",
    "<i>„Spaľované obety ani obety za hriech“</i> <i>„sa ti nepáčili.“</i> ",
    "<i>„Vtedy som povedal: “</i> <i>„Hľa, prichádzam, “</i> <i>„vo zvitku knihy je o mne napísané, “</i> <i>„aby som plnil tvoju vôľu, Bože.“</i> ",
    "Najprv hovorí: <i>„Obety ani dary, “</i> ani <i>„spaľované obety, ani obety za hriech si nechcel, ani sa ti nepáčili“</i> — a tie sa predsa prinášajú podľa Zákona.",
    "<i>„Vtedy“</i> povedal: <i>„Hľa, prichádzam, aby som plnil tvoju vôľu.“</i> Ruší prvé, aby ustanovil druhé.",
    "V tejto vôli sme raz navždy posvätení obetou tela Ježiša Krista.",
    "Každý kňaz stojí a koná denne bohoslužbu a veľa ráz prináša tie isté obety, ktoré nikdy nemôžu odstrániť hriechy.",
    "No Kristus priniesol jednu obetu za hriechy a navždy zasadol po pravici Boha.",
    "Odvtedy čaká, kým mu nebudú jeho nepriatelia položení ako podnožka pod nohy.",
    "Jednou obetou totiž navždy zdokonalil tých, čo sa posväcujú.",
    "Dosvedčuje nám to i Duch Svätý, keď hovorí: ",
    "<i>„Toto je zmluva, ktorú“</i> s nimi <i>„uzavriem “</i> <i>„po tých dňoch, hovorí Pán: “</i> <i>„Svoje zákony vložím do ich sŕdc“</i> <i>„a vpíšem im ich do mysle;“</i> ",
    "<i>„a na ich hriechy“</i> a <i>„ich neprávosti “</i> <i>„si už viac nespomeniem.“</i> ",
    "Kde sú však hriechy odpustené, tam už vôbec netreba obety za hriech.",
    "Bratia, keď teda máme smelú dôveru vojsť skrze Ježišovu krv do svätyne,",
    "po novej a živej ceste, ktorú nám otvoril cez oponu, čiže cez svoje telo,",
    "a keď máme veľkého kňaza nad Božím domom,",
    "pristúpme s úprimným srdcom v plnej istote viery, so srdcom očisteným od zlého svedomia a s telom obmytým čistou vodou.",
    "Neochvejne sa pridŕžajme nádeje, ktorú vyznávame, lebo ten, čo nám dal prisľúbenia, je verný.",
    "Venujme pozornosť jeden druhému, aby sme sa povzbudzovali k láske a dobrým skutkom.",
    "Neopúšťajme naše zhromaždenie, ako to majú niektorí vo zvyku, ale sa povzbudzujme, a to tým väčšmi, čím väčšmi vidíte, že sa blíži Kristov deň.",
    "Veď ak dobrovoľne hrešíme po tom, čo sme prijali poznanie pravdy, niet už viac obety za hriechy,",
    "ale iba hrozné očakávanie súdu a žeravý oheň, ktorý strávi odporcov.",
    "Ak niekto poruší Mojžišov zákon, zomrie bez milosrdenstva na základe svedectva dvoch alebo troch svedkov.",
    "Uvážte, o čo horší trest si zaslúži ten, čo pošliape Božieho Syna, zneváži krv zmluvy, ktorou bol posvätený, a potupí Ducha milosti.",
    "Veď poznáme toho, kto povedal: <i>„Mne patrí pomsta, ja sa odplatím.“</i> A ďalej: <i>„Pán bude súdiť svoj ľud.“</i> ",
    "Hrozné je padnúť do rúk živého Boha.",
    "Rozpamätajte sa na tie prvé dni, v ktorých ste boli osvietení a prekonali ste veľký boj v utrpeniach.",
    "Boli ste vystavení verejnému hanobeniu a sužovaniu, inokedy ste boli spoločníkmi tých, ktorých stihlo to isté.",
    "Veď ste trpeli spolu s väzňami a s radosťou ste znášali, keď vás obrali o majetok, lebo ste vedeli, že máte lepší a trvalejší majetok.",
    "Preto nestrácajte dôveru, lebo bude bohato odmenená.",
    "Potrebujete vytrvať, aby ste plnením Božej vôle dosiahli prisľúbenie.",
    "Veď už <i>„len celkom krátky čas“</i> <i>„a príde“</i> ten<i>„, čo má prísť, nebude meškať.“</i> ",
    "<i>„Avšak môj spravodlivý z viery bude žiť,“</i> ",
    "My však nie sme tí, ktorí ustupujú k záhube, ale ľudia viery k zachovaniu duše."
  ],
  "11": [
    "Viera je podstatou toho, v čo dúfame, a zdôvodnením toho, čo nevidíme,",
    "lebo pre ňu získali predkovia dobré svedectvo ",
    "Vo viere chápeme, že Božie slovo stvárnilo svet tak, že z neviditeľného povstalo viditeľné.",
    "Vo viere Ábel priniesol Bohu lepšiu obetu ako Kain a ňou si získal svedectvo, že je spravodlivý, a Boh vydal o jeho daroch svedectvo; a ňou ešte aj ako mŕtvy hovorí.",
    "Pre vieru bol Henoch prenesený, aby neuzrel smrť, a <i>„nenašli ho, lebo Boh ho preniesol.“</i> Ešte pred prenesením dostal svedectvo, <i>„že sa páči Bohu.“</i>",
    "Bez viery však nie je možné zapáčiť sa Bohu. Veď kto pristupuje k Bohu, musí veriť, že Boh je a že odmeňuje tých, čo ho hľadajú.",
    "Vo viere Noach, Bohom poučený o tom, čo ešte nebolo vidieť, s bázňou postavil koráb na záchranu svojej rodiny. Vierou odsúdil svet a stal sa dedičom spravodlivosti, ktorá je z viery.",
    "Vo viere Abrahám poslúchol, keď ho Boh volal, aby odišiel na miesto, ktoré mal dostať ako dedičstvo. Odišiel, hoci nevedel, kam ide.",
    "Na základe viery sa usadil v prisľúbenej zemi ako v cudzej a býval v stanoch s Izákom a Jákobom, spoludedičmi toho istého prisľúbenia.",
    "Očakával totiž mesto s pevnými základmi, ktorého tvorcom a staviteľom je Boh.",
    "Vo viere aj neplodná Sára dostala silu počať potomka, hoci už prešiel jej čas, lebo pokladala za verného toho, čo jej dal prisľúbenie.",
    "A tak z jedného muža, ktorého sila odumrela, sa narodilo také množstvo potomkov, ako je hviezd na nebi a piesku na morskom brehu, ktorý sa nedá spočítať.",
    "Títo všetci umierali vo viere, aj keď nedosiahli to, čo bolo prisľúbené, ale iba z diaľky to videli a pozdravovali. Vyznávali, že sú na zemi cudzincami a pútnikmi.",
    "Tí, čo takto hovoria, naznačujú, že hľadajú vlasť.",
    "Keby totiž mysleli na tú, z ktorej vyšli, boli by mali dosť času vrátiť sa.",
    "Teraz však túžia po lepšej, čiže po nebeskej. Preto sa ani Boh nehanbí volať sa ich Bohom, veď im pripravil mesto.",
    "Vo viere Abrahám obetoval Izáka, keď bol skúšaný, a jednorodeného prinášal ako obetu ten, ktorý dostal prisľúbenia",
    "a ktorému bolo povedané: <i>„Po Izákovi sa bude volať tvoje potomstvo.“</i>",
    "Usudzoval totiž, že Boh má moc vzkriesiť aj mŕtvych. Preto dostal Izáka naspäť aj ako predobraz vzkriesenia.",
    "Vo viere Izák požehnal Jákoba a Ezáva v pohľade do budúcnosti.",
    "Vo viere Jákob, keď umieral, požehnal každého z Jozefových synov a <i>„poklonil sa opretý o vrch svojej palice.“</i>",
    "Vo viere Jozef, keď zomieral, hovoril o odchode synov Izraela a pripomenul im, čo majú urobiť s jeho kosťami.",
    "Vo viere ukrývali rodičia Mojžiša tri mesiace po jeho narodení, lebo videli, že dieťa je krásne, a nebáli sa kráľovho rozkazu.",
    "Keď Mojžiš dospel, vo viere odoprel volať sa synom faraónovej dcéry.",
    "Radšej si zvolil trpieť s Božím ľudom, než mať dočasné potešenie z hriechu,",
    "a Kristovu potupu pokladal za väčšie bohatstvo ako poklady Egypta. Mal totiž na zreteli budúcu odmenu.",
    "Vo viere opustil Egypt a nezľakol sa kráľovho hnevu, ale vydržal, akoby videl Neviditeľného.",
    "Vo viere slávil Paschu",
    "Vo viere prešli Červeným morom ako po suchej zemi, kým Egypťania, len čo sa o to pokúsili, boli pohltení vlnami.",
    "Pre vieru padli múry Jericha, keď ich obchádzali sedem dní.",
    "Pre vieru neviestka Ráchab nezahynula s neveriacimi, lebo v pokoji prijala vyzvedačov.",
    "A čo mám ešte povedať? Veď by mi nestačil čas, aby som ešte rozprával o Gideónovi, Barákovi, Samsonovi, Jeftem, Dávidovi, ako aj o Samuelovi a prorokoch,",
    "ktorí si vierou podmaňovali kráľovstvá, vykonávali spravodlivosť a dosahovali prisľúbenia, levom zapchávali tlamy,",
    "uhášali silu ohňa, unikali ostriu meča a zo slabých stávali sa mocnými, keď zmužneli v boji a zaháňali šíky cudzincov.",
    "Ženy dostávali späť svojich mŕtvych vzkriesených. Iní boli mučení, ale neprijali oslobodenie, aby dosiahli niečo lepšie, totiž vzkriesenie.",
    "Iní zasa zakúsili výsmech a bičovanie, ba i okovy a väzenia.",
    "Kameňovali ich, rozpiľovali, umierali ostrím meča, chodili v ovčích a kozích kožiach, trpeli núdzu, útlak a príkorie.",
    "Tí, ktorých svet nebol hoden, blúdili po púšťach a horách, po jaskyniach a zemských roklinách.",
    "A títo všetci, i keď dostali svedectvo pre vieru, nedosiahli naplnenie prisľúbenia,",
    "lebo Boh pre nás zamýšľal niečo lepšie, aby nedosiahli dokonalosť bez nás."
  ],
  "12": [
    "Preto aj my, obklopení takým veľkým zástupom",
    "Upierajme zrak na Ježiša, pôvodcu a završovateľa našej viery. Miesto radosti",
    "Myslite na toho, ktorý zniesol od hriešnikov voči sebe také protirečenie, aby ste neochabovali a neklesali na duchu.",
    "V boji proti hriechu ste sa ešte nevzopreli až do krvi.",
    "A zabudli ste na povzbudenie, ktoré sa vám prihovára ako synom: <i>„Syn môj, nepohŕdaj Pánovou výchovou, “</i> <i>„ani neklesaj, keď ťa karhá,“</i> ",
    "<i>„lebo koho Pán miluje, toho prísne vychováva“</i> <i>„a trestá každého, koho prijíma za syna.“</i> ",
    "Vytrvajte v tom, čo slúži na výchovu, lebo Boh s vami zaobchádza ako so synmi. A ktorého syna otec nevychováva prísne? ",
    "Ak ste bez takej výchovy, na ktorej majú účasť všetci, potom nie ste synovia, ale ako nemanželské deti.",
    "Veď aj naši telesní otcovia boli prísnymi vychovávateľmi a vážili sme si ich. Vari sa nepodriadime omnoho viac Otcovi duchov, aby sme mali život?",
    "Otcovia nás krátky čas vychovávali prísne a tak, ako sa im to videlo správne, no on nás vychováva nám na úžitok, aby sme mali účasť na jeho svätosti.",
    "Pravda, nijaká prísna výchova v tej chvíli sa nezdá radostná, ale trpká; neskôr však prináša ovocie pokoja a spravodlivosti tým, ktorých vycvičila.",
    "Preto vzpružte ochabnuté ruky a podlomené kolená",
    "a vaše nohy nech kráčajú po priamych chodníkoch, aby sa to, čo je chromé, úplne nevykĺbilo, ale skôr uzdravilo.",
    "Usilujte sa o pokoj so všetkými a o posvätenie, bez ktorého nikto neuvidí Pána.",
    "Dbajte o to, aby nikto nepremeškal Božiu milosť, aby nevyrástol nijaký koreň horkosti, čo by spôsobil trápenie a mnohých nakazil.",
    "Nech nikto nie je smilník ani bezbožný ako Ezáv, ktorý za jediné jedlo predal svoje prvorodenstvo.",
    "Veď viete, že aj keď neskôr túžil zdediť požehnanie, bol odmietnutý a už nenašiel možnosť pokánia, hoci ho so slzami hľadal.",
    "Nepriblížili ste sa k hmatateľnému a plápolajúcemu ohňu ani k čierňave, k temnote alebo búrke,",
    "ani k hlasu poľnice a zvuku slov. Tí, čo ho počuli, prosili, aby im viac neznelo slovo.",
    "Nemohli totiž zniesť príkaz: <i>„Ak sa čo i len zviera dotkne vrchu, nech je ukameňované.“</i>",
    "A také hrozné bolo to, čo videli, že Mojžiš povedal: <i>„Som vyľakaný “</i>a trasiem sa.",
    "No vy ste sa priblížili k vrchu Sion a k mestu živého Boha, k nebeskému Jeruzalemu, k desaťtisícom anjelov, k veľkolepej slávnosti,",
    "k zhromaždeniu prvorodených, ktorí sú zapísaní v nebi, k Bohu, sudcovi všetkých, k duchom spravodlivých, ktorí už dosiahli dokonalosť,",
    "k Ježišovi, prostredníkovi novej zmluvy, ku krvi očistenia, ktorá volá hlasnejšie než krv Ábela.",
    "Dajte si pozor, aby ste neodmietli toho, kto hovorí. Veď ak neunikli oni, keď odmietli toho, kto ich poučoval na zemi, o čo skôr neunikneme my, keď sa odvrátime od toho, kto hovorí z neba.",
    "Jeho hlas vtedy otriasol zemou, teraz však sľubuje: <i>„Ja ešte raz zatrasiem “</i> nielen <i>„zemou, “</i> ale aj <i>„nebom.“</i>",
    "A toto „ešte raz“ naznačuje premenu toho, čo je otrasiteľné, lebo je stvorené, aby ostalo to, čo je neotrasiteľné.",
    "A tak keďže prijímame neotrasiteľné kráľovstvo, zachovávajme si milosť a pomocou nej slúžme Bohu s úctou a bázňou, aby sme sa mu páčili.",
    "Veď náš Boh je stravujúci oheň."
  ],
  "13": [
    "Bratská láska nech trvá.",
    "Nezabúdajte na pohostinnosť, lebo niektorí vďaka nej prijali ako hostí anjelov, hoci o tom nevedeli.",
    "Pamätajte na väzňov, akoby ste boli s nimi uväznení, pamätajte i na trpiacich, veď aj vy sami ste v tele.",
    "Manželstvo nech majú všetci v úcte a manželské lôžko nech je nepoškvrnené, lebo smilníkov a cudzoložníkov bude súdiť sám Boh.",
    "Vaše správanie nech neovláda láska k peniazom; buďte spokojní s tým, čo máte. Veď Boh povedal: <i>„Nezanechám ťa, ani ťa neopustím.“</i>",
    "Preto smelo môžeme hovoriť: <i>„Pán mi pomáha, “</i> <i>„nebudem sa báť.“</i> <i>„Čože mi môže urobiť človek?“</i> ",
    "Pamätajte na svojich vodcov, ktorí vám hovorili Božie slovo, dôkladne pozorujte, aký bol koniec ich života, a napodobňujte ich vieru.",
    "Ježiš Kristus je ten istý včera, dnes i naveky.",
    "Nenechajte sa unášať rozličnými a cudzími náukami, pretože je dobré upevňovať srdce milosťou, nie zachovávaním predpisov o pokrmoch, ktoré neprospeli tým, ktorí sa nimi riadili",
    "Máme oltár, z ktorého nemajú právo jesť tí, čo slúžia stanu.",
    "Veď telá zvierat, ktorých krv veľkňaz prináša za hriechy do svätyne, spaľujú mimo tábora.",
    "Preto aj Ježiš trpel vonku za bránou, aby posvätil ľud svojou krvou.",
    "Vyjdime teda za ním von z tábora a znášajme jeho potupu.",
    "Veď tu nemáme trvalé mesto, ale hľadáme budúce.",
    "Skrze neho teda ustavične prinášajme Bohu obetu chvály, čiže ovocie pier, ktoré vyznávajú jeho meno.",
    "Nezabúdajte však na dobročinnosť a spoločenstvo, lebo v takých obetách má Boh záľubu.",
    "Poslúchajte tých, čo vás vedú, a podriaďujte sa im, lebo oni bdejú nad vašimi dušami a budú sa za ne zodpovedať. Nech to robia s radosťou, nie so vzdychaním, lebo to by vám neprospelo.",
    "Modlite sa za nás. Sme presvedčení, že máme čisté svedomie. Veď vo všetkom si chceme dobre počínať.",
    "Tým viac vás však osobitne prosím o vaše modlitby, aby som sa čím skôr mohol k vám vrátiť.",
    "A Boh pokoja, ktorý skrze krv večnej zmluvy vyviedol spomedzi mŕtvych veľkého pastiera oviec, nášho Pána Ježiša,",
    "nech vás zdokonalí v každom dobre ",
    "Prosím vás, bratia, zneste tieto slová povzbudenia. Veď som vám napísal iba krátko.",
    "Vedzte, že náš brat Timotej bol prepustený na slobodu. Ak príde skôr, navštívim vás spolu s ním.",
    "Pozdravte všetkých tých, čo vás vedú, a všetkých svätých. Pozdravujú vás bratia z Itálie.",
    "Milosť nech je s vami všetkými!"
  ]
}