{
  "1": [
    "Pavel, z vôle Božej apoštol Krista Ježiša, a brat Timoteos",
    "svätým v Kolosách a veriacim bratom v Kristovi. Milosť vám a pokoj od Boha, nášho Otca a Pána Ježiša Krista!",
    "Ďakujeme Bohu a Otcovi nášho Pána Ježiša Krista, kedykoľvek sa modlíme za vás,",
    "lebo sme počuli o vašej viere v Kristovi Ježišovi a o láske, ktorú máte ku všetkým svätým",
    "pre nádej, pripravenú vám v nebesiach. Počuli ste o nej už skôr v slove pravdy evanjelia,",
    "ktoré je medzi vami, ako aj na celom svete prináša ovocie a rastie aj vo vás odo dňa, keď ste počuli a poznali Božiu milosť v pravde.",
    "Takto ste sa tomu naučili od Epafra, nášho milovaného spoluslužobníka, ktorý je verný služobník Kristov za vás",
    "a aj nám rozprával o vašej láske v Duchu.",
    "Preto aj my odo dňa, ako sme to počuli, neprestávame sa modliť za vás a prosiť, kiež ste naplnení poznaním Jeho vôle vo všetkej múdrosti a duchovnej rozumnosti,",
    "aby ste chodili hodní Pána, na Jeho úplnú ľúbosť, prinášajúc ovocie v každom dobrom skutku, rastúc v poznaní Boha,",
    "všemožne posilňovaní mocou Jeho slávy ku všetkej vytrvalosti a trpezlivosti",
    "a radostne ďakujúc Otcovi, ktorý vás hodnými učinil mať účasť na údele svätých v svetle,",
    "vytrhol nás z moci tmy a preniesol do kráľovstva svojho milovaného Syna.",
    "V Ňom máme vykúpenie, odpustenie hriechov.",
    "On je obrazom neviditeľného Boha, prvorodený pred všetkým stvorením,",
    "lebo v Ňom bolo stvorené všetko, čo je na nebesiach aj na zemi, viditeľné aj neviditeľné: tróny, panstvá, kniežatstvá, mocnárstva, všetko je stvorené skrze Neho a pre Neho.",
    "On je pred všetkým, a všetko spolu má v Ňom svoje bytie.",
    "On je hlavou tela, cirkvi, On počiatok, prvorodený z mŕtvych, aby Jeho bolo prvenstvo vo všetkom.",
    "Lebo Boh za dobré uznal, aby v Ňom prebývala všetka plnosť",
    "a aby Ním zmieril so sebou všetko, aj čo je na zemi aj čo je v nebesiach, a priniesol pokoj v krvi Jeho kríža.",
    "Aj vás, ktorí ste kedysi boli odcudzení a vo (svojich) zlých skutkoch ste zmýšľali nepriateľsky,",
    "teraz zmieril so sebou Jeho smrťou v ľudskom tele, aby vás postavil pred seba svätých, nepoškvrnených a bez úhony,",
    "ak totiž zotrvávate založení a pevní vo viere a neuchyľujete sa od nádeje evanjelia, ktoré ste počuli, ktoré bolo zvestované každému stvorenstvu pod nebom. Ja, Pavel, som sa stal jeho služobníkom.",
    "Teraz radujem sa vo svojich utrpeniach pre vás a na vlastnom tele doplňujem, čo chybuje zo súženia Kristovho pre Jeho telo, ktorým je Jeho cirkev.",
    "Jej služobníkom som sa stal podľa Božieho riadenia, ktoré mi pre vás bolo dané, aby som doplnil slovo Božie,",
    "tajomstvo od vekov a pokolení skryté, ale teraz vyjavené Jeho svätým,",
    "ktorým chcel Boh dať poznať, aké je bohatstvo slávy tohto tajomstva medzi pohanmi. A týmto je Kristus vo vás, nádej slávy.",
    "Jeho zvestujeme my, napomíname a učíme každého človeka vo všetkej múdrosti, aby sme každého človeka učinili dokonalým v Kristovi.",
    "A ja sa o to aj namáham a bojujem v Jeho moci, ktorá mocne pôsobí vo mne."
  ],
  "2": [
    "Chcem totiž, aby ste vedeli, aký boj mám za vás, za Laodikenských a za tých, čo ešte nevideli moju telesnú tvár,",
    "aby sa im upevnili srdcia spojením v láske a aby prišli ku všetkému bohatstvu dokonalého chápania, k porozumeniu Božieho tajomstva, Krista,",
    "v ktorom sú skryté všetky poklady múdrosti a poznania.",
    "Toto vám hovorím, aby vás nikto neprehovoril ľstivými rečami.",
    "Lebo hoci som telom aj vzdialený, v duchu som s vami a radujem sa, že vidím vašu usporiadanosť a stálosť vašej viery v Krista.",
    "Preto, ako ste prijali Krista Ježiša, Pána, v Ňom žite,",
    "zakorenení a budovaní v Ňom i upevnení vierou, ako ste boli vyučovaní, a rozhojňujte sa v dobrorečení.",
    "Hľaďte, aby vás niekto nestrhol mudráctvom a prázdnym mámením podľa ľudského podania, podľa živlov sveta, a nie podľa Krista,",
    "lebo v Ňom prebýva všetka plnosť božskosti telesne,",
    "a aj vy prišli ste k dokonalosti v Ňom, ktorý je hlavou každého kniežatstva a moci.",
    "V Ňom ste boli aj obrezaní nie obriezkou rukami vykonanou, ale obriezkou Kristovou, že ste sa totiž vyzliekli z telesnosti,",
    "keď ste boli s Ním pochovaní v krste. V Ňom ste boli aj vzkriesení vierou v moc Boha, ktorý Ho vzkriesil z mŕtvych.",
    "Aj vás, ktorí ste boli mŕtvi v priestupkoch a neobriezke svojho tela, oživil spolu s Ním, keď nám odpustil všetky priestupky",
    "a dlžobný úpis, ktorý s predpismi (zákona) proti nám bol a nám prekážal, vymazal a odstránil, pribijúc ho na kríž.",
    "Na Ňom odzbrojil kniežatstvá a mocnosti a vystavil ich verejne posmechu, triumfujúc nad nimi.",
    "Nech vás teda nikto neposudzuje ani pre jedenie a pitie, ani pre sviatky, novomesiace alebo pre soboty,",
    "veď sú len tieňom budúcich vecí, ale telo je Kristovo.",
    "Nech vás nikto nepripraví vedome o odmenu ponižovaním seba a uctievaním anjelov, chvastavými videniami ani tým, že sa nadarmo nadúva v telesnom zmýšľaní",
    "a nepridŕža sa Hlavy, z ktorej celé telo, kĺbami a šľachami vystrojené a pospájané, rastie Božím vzrastom.",
    "Ak ste teda s Kristom odumreli živlom sveta, ako to, že sa dáte viazať - ako by ste ešte vo svete žili - predpismi?",
    "Nedotýkajte sa, nejedzte, ani na to nesiahajte;",
    "to všetko sú veci, ktoré spotrebovaním vychádzajú nazmar. Veď je to len podľa rozkazov a učenia ľudí.",
    "Je to zdanlivo múdrosť, ale (v skutočnosti) len samovoľné pobožnostkárstvo, sebaponižovanie a trýznenie tela. Má to cenu len pre nasýtenie tela."
  ],
  "3": [
    "Ak ste teda boli vzkriesení s Kristom, hľadajte to, čo je hore, kde Kristus sedí na pravici Božej.",
    "Myslite na to, čo je hore, a nie na to, čo je na zemi.",
    "Veď ste umreli, a váš život je skrytý s Kristom v Bohu.",
    "Keď sa zjaví Kristus, život náš, vtedy aj vy zjavíte sa s Ním v sláve.",
    "Mŕtvite teda zemské údy: smilstvo, nečistotu, vášeň, zlú žiadosť a lakomstvo, ktoré je modloslužba.",
    "Pre tieto veci prichádza hnev Boží.",
    "V nich ste voľakedy aj vy chodili, keď ste žili v nich,",
    "ale teraz aj vy odložte všetko: hnev, vášnivosť, zlosť, rúhanie sa i ošklivé reči zo svojich úst.",
    "Neluhajte si vzájomne, keď ste už vyzliekli starého človeka s jeho skutkami,",
    "a obliekli nového, ktorý sa obnovuje ku pravému poznaniu podľa obrazu svojho Stvoriteľa.",
    "Tu už nie je ani Grék, ani Žid, ani obrezaný, ani neobrezaný, ani barbar, ani Skýt, ani otrok, ani slobodný, ale všetko a vo všetkých je Kristus.",
    "Ako vyvolení Boží, svätí a milovaní, oblečte teda srdečné milosrdenstvo, dobrotivosť, pokoru, krotkosť, trpezlivosť.",
    "Znášajte sa vospolok a odpúšťajte si, ak by niekto mal sťažnosť proti niekomu; ako aj Pán odpustil vám, tak aj vy.",
    "A najmä priodejte sa láskou, ktorá je spojivom dokonalosti.",
    "A pokoj Kristov nech rozhoduje vo vašich srdciach, veď k nemu ste aj vy boli povolaní ako jedno telo; a buďte (za to) vďační.",
    "Slovo Kristovo nech prebýva vo vás bohato; vo všetkej múdrosti učte a napomínajte sa žalmami, hymnami, duchovnými piesňami a vďačne spievajte v srdciach Bohu!",
    "A čo činíte slovom alebo skutkom, všetko čiňte v mene Pána Ježiša; a ďakujte Bohu Otcu skrze Neho.",
    "Ženy, poddané buďte mužom, ako sa sluší v Pánovi.",
    "Mužovia, milujte si ženy a nebuďte príkri k nim.",
    "Deti, poslúchajte rodičov vo všetkom, lebo to je milé Pánovi.",
    "Otcovia, nedráždite svoje deti, aby neklesli na mysli.",
    "Otroci, vo všetkom poslúchajte telesných pánov a neslúžte len naoko ako tí, čo sa ľuďom chcú páčiť, ale v úprimnosti srdca a v bázni pred Pánom.",
    "Čokoľvek robíte, robte z tej duše ako Pánovi, a nie ako ľuďom,",
    "vediac, že od Pána dostanete za odmenu dedičstvo, veď Pánovi Kristovi slúžite.",
    "Kto však pácha neprávosť, prijme odplatu neprávosti, lebo nieto uprednostňovania osôb."
  ],
  "4": [
    "Páni, dávajte otrokom, čo je spravodlivé, i rovnocennosť, vediac, že aj vy máte Pána v nebi.",
    "V modlení vytrvajte, bdejte pri ňom a dobrorečte.",
    "Modlite sa aj za nás, aby nám Boh otvoril dvere pre slovo, aby sme zvestovali tajomstvo Kristovo, pre ktoré som aj vo väzení,",
    "aby som ho zjavným učinil tak, ako som ho povinný zvestovať.",
    "Žite múdro pred tými, ktorí sú mimo, a vykupujte čas.",
    "Vaša reč nech je vždy milá, duchaplná, aby ste vedeli, ako máte každému odpovedať.",
    "Čo je so mnou, oznámi vám všetko Tychikos, milovaný brat, verný diakon, spoluslužobník v Pánovi,",
    "ktorého som práve preto poslal k vám, aby ste sa dozvedeli, čo je s nami, a aby vám potešil srdcia,",
    "ako aj Onezimos, verný a milovaný brat, ktorý je od vás. Oni vám oznámia všetko, čo sa tu deje.",
    "Pozdravuje vás Aristarchos, môj spoluväzeň, Marek, Barnabášov bratranec, o ktorom ste už dostali rozkazy - ak príde k vám, prijmite ho -",
    "a Jezus, prímenom Justus, ktorí sú moji spolupracovníci pre kráľovstvo Božie spomedzi obrezaných a sú mi útechou.",
    "Pozdravuje vás služobník Krista Ježiša Epafras, ktorý je od vás a ustavične zápasí o vás v modlitbách, aby ste stáli ako dokonalí, plniac vo všetkom vôľu Božiu.",
    "Vydávam mu svedectvo, že má mnoho námahy s vami a s tými, čo sú v Laodikei a v Hierapolise.",
    "Pozdravuje vás milovaný lekár Lukáš a Démas.",
    "Pozdravujte bratov v Laodikei i Nymfasa, aj cirkevný zbor, ktorý je v jeho dome.",
    "Keď si tento list prečítate, postarajte sa, aby ho prečítali aj v cirkevnom zbore laodikejskom, a onen laodikejský aby ste zase vy prečítali.",
    "A povedzte Archipovi: Usiluj sa vyplniť službu, ktorú si prijal v Pánovi.",
    "Tu je môj, Pavlov vlastnoručný pozdrav. Pamätajte na moje putá. Milosť s vami! Amen."
  ]
}